# 24-1. Trigonometry Basics

## Intro. Hook

Ви коли-небудь чули про ChatGPT від OpenAI? Або можливо, Claude від Anthropic, Gemini від Google, Grok Ілона Маска чи китайський DeepSeek?
Усі ці моделі побудовані на основі нейронних мереж — складних математичних структур.

_(Анімація: динамічна поява лого нейронних мереж)_

Але чи замислювалися ви, як саме вони вміють «розуміти» та генерувати текст, зображення чи навіть відео?

Відповідь не така проста, щоб пояснити її за хвилину, але я можу показати одну цікаву ідею.

_(Анімація: симуляція спілкування з нейронною мережею)_

Оскільки комп’ютери працюють лише з числами, то для обробки мови кожне слово перетворюється у вектор — стрілочку у багатовимірному просторі.
Наприклад, ось цей жовтий вектор означає слово **«собачка»**, а цей рожевий — **«кицюня»**.
Ці слова близькі за змістом, тому їхні вектори розташовані поруч.

А от слово **«добрий»** означає зовсім інше — його вектор буде майже перпендикулярним до попередніх.
Слово **«злий»** — антонім, тому його вектор спрямований у протилежний бік від **«доброго»**.

Саме так працює **косинусна подібність** (_Cosine Similarity_).
Вона допомагає штучному інтелекту визначати, наскільки схожі між собою різні слова або тексти. І тут напряму використовується тригонометрія.

_(Анімація: з’являються кольорові вектори з підписами.)_

Але тригонометрія потрібна не лише в AI. Вона лежить в основі комп’ютерної графіки, фізики, навігації, музики — і ще багато де...

_(Анімація: якась анімація кутів чи щось таке...)_

Привіт! Мене звати Денис, я студент Київської школи економіки за програмою «Штучний інтелект».
Це експериментальний формат відео-лекцій, у якому я не просто нагадаю формули. Я хочу показати, звідки вони беруться і чому саме так працюють, щоб ви зрозуміли, що тригонометрія — це не про зубріння, а про розуміння.

Мені важливо почути вашу думку — дайте відгук у будь-якому форматі. Це допоможе зробити наступні відео ще кращими.
Усі корисні посилання та код ви знайдете в описі під цим відео.

Отже, нумо розберемося з основами тригонометрії, щоб потім застосовувати ці знання у найрізноманітніших сферах нашого життя.

_(Анімація: спрайт розмовляє)_

---

## sin and cos definition

Спершу познайомимось із визначенням **синуса** та **косинуса**.
Вони прості, але саме через них ми зможемо зрозуміти всі інші тригонометричні поняття.

Уявіть прямокутний трикутник.
Беремо один із гострих кутів і назвемо його **альфа**.
**Синус** кута альфа — це відношення протилежного катета до гіпотенузи.
**Косинус** — це відношення сусіднього (або прилеглого) катета до гіпотенузи.

Щоб було легше запам’ятати, скористаймося простою асоціацією.
Уявіть собі вигадане слово **cossin**, утворене зі слів _cos_ і _sin_.
Буква **s** у кінці _cos_ ніби утворює місток до _sin_.
Тож логічно: спершу йде косинус, а вже потім синус.
Також, можна запам’ятати, що **c** — перша літера в позначенні косинуса, в алфавіті йде раніше за **s** (початок слова синус).
Головне тут — послідовність: косинус, потім синус.

Тепер подивимося на катети відносно кута альфа.
Прилеглий катет ближче до альфи, ніж протилежний.
Тепер ми можемо зробити аналогічний порядок:
спершу йде прилеглий (сусідній) катет, а потім протилежний.

Тож маємо просту відповідність:
**косинус → сусідній катет**,
**синус → протилежний катет.**

І справді, у формулі синуса ми беремо протилежний катет,
а для косинуса — сусідній.

_(На екрані з’являється трикутник, катети підсвічені різними кольорами, формула виринає з малюнка.)_

---

Але тут виникає логічне питання:
навіщо ці дроби взагалі отримали спеціальні назви?
І чи не буде для кожного нового трикутника це співвідношення іншим?

Саме тут варто згадати про **подібність**.
А що це таке?

Подібність — це коли ми беремо той самий трикутник і масштабуємо його:
зменшуємо чи збільшуємо, але всі пропорції лишаються тими самими.
Такий трикутник і буде подібним.

І якщо пропорції зберігаються,
то й значення синуса та косинуса не змінюються!

_(Анімація: трикутник “дихає” — стягується й розтягується, показуючи подібність.)_

Отже, незалежно від масштабу — маленький це трикутник чи гігантський —
усі відношення лишаються незмінними.

А тригонометричні функції — це й є спосіб зафіксувати ці сталі співвідношення.
У цьому і полягає їхня краса:
**синус і косинус не залежать від розміру трикутника, а лише від самого кута.**

---

## Unit circle (to be continued)

І тут виникає цікава думка:
якщо розмір не має значення,
можливо, нам взагалі не потрібен конкретний трикутник?

Але це питання ми розглянемо у наступному відео.
Дякую, що додивилися до кінця.
Не забувайте ділитися своїми враженнями — кожен ваш відгук допомагає зробити наступні лекції кращими.
Побачимось у продовженні, де розглянемо, як тригонометричні функції пов’язані з координатами точки на колі.
Удачі!
